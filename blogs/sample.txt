हिरवाई वाढवणे हा हेतू तर आहेच, परंतु त्याचबरोबर भूसंवर्धन आणि जलसंधारणाच्या कामाला वेग देणे, पडणाऱ्या पावसाचे पाणी माथा ते पायथा अडवणे आणि जिरवणे, सरकारी-निमसरकारी जमिनीवरचे अतिक्रमण थांबवणे हाही एक महत्त्वाचा उद्देश त्यामागे होता. विविध प्रजातींचे वृक्ष टेकड्यांवर लावल्यानंतर वन्यजीव तसेच पक्ष्यांना एक नैसर्गिक अधिवास मिळू शकणार आहे यातून त्यांच्यासाठी असलेली अन्नसाखळी देखील विकसित होण्यास मदत होईल. पर्यावरण संतुलनात वाढते हरित क्षेत्र मोलाची भूमिका बजावते हे लक्षात घेऊनच राज्यातील काही महत्त्वाच्या रस्त्यांच्या दुतर्फा असलेल्या टेकड्यांवर वृक्षलागवड करण्याचा निर्णय घेतला आहे, अशी माहिती वनमंत्री सुधीर मुनगंटीवार यांनी 'मटा'ला दिली. 
सर्वसामान्य देशवासीयांचे प्रतिबिंब उमटलेले लोकसभा हे राज्यघटनेने प्रदान केलेले देशातील सर्वोच्च व्यासपीठ. काँग्रेसची वर्षानुवर्षांची सद्दी संपवून एकहाती विजयासह सत्तेत आलेल्या भाजपला जनतेचे प्रश्न, त्यांच्या अपेक्षा आणि मागण्यांना आपल्या शब्दसामर्थ्याच्या जोरावर प्रभावीपणे मांडून जनादेश सार्थक ठरविता आला असता. पंतप्रधान नरेंद्र मोदी, अरुण जेटली, सुषमा स्वराज, व्यंकय्या नायडू, नितीन गडकरी, डॉ. मुरली मनोहर जोशी, राजनाथ सिंह, लालकृष्ण अडवाणी, सुब्रमण्यम स्वामी, उमा भारती, मनोहर पर्रीकर, स्मृती इराणी, मीनाक्षी लेखी, रवीशंकर प्रसाद, एम. जे. अकबर, मुख्तार अब्बास नक्वी, अनंतकुमार, विजय गोयल, निर्मला सीतारामन, किरण खेर यांच्यासारख्या विरोधकांवर तुटून पडण्यात तरबेज सदस्यांच्या साह्याने लोकसभेत आणि राज्यसभेत भाजपचे वर्चस्व प्रस्थापित करणे सहजशक्य होते. आत्मविश्वास गमावलेल्या विरोधकांची शाब्दिक जुगलबंदीत तोंडे बंद करून पंतप्रधान मोदींचा अजेंडा संसदेत पूर्णत्वाला नेण्याची क्षमता त्यांच्यात होती. त्यातून संसदीय लोकशाहीला प्रथमच लाभलेले ‘भगवे सौंदर्य’ आणखीच खुलून दिसले असते आणि निष्प्रभ झालेल्या विरोधकांना पुढच्या लोकसभा निवडणुकीत दुसऱ्यांदा चीत करण्यात हातभार लागला असता. ६६ वर्षांच्या संसदीय वाटचालीत उपहास आणि उपरोधातून जनमानसात काँग्रेसच्या विरोधकांनी प्रस्थापित केलेले स्थान त्यातून दृढ झाले असते. पण लोकसभेच्या माध्यमातून आपले सरकार जनतेप्रती प्रतिबद्ध असल्याचे दाखवून देण्यात मोदी सरकार अपयशी ठरले.

अटलबिहारी वाजपेयींप्रमाणे संसदेच्या व्यासपीठाचा कल्पकतेने वापर करून आपली लोकप्रियता द्विगुणित करण्याची वैयक्तिक संधीही पंतप्रधान मोदींनी गमावली. चर्चा, वाद-प्रतिवाद, युक्तिवाद आणि शाब्दिक खडाजंगीतून लोकसभेचे कामकाज क्वचितच बहरले. सत्ताधारी पक्षांच्या नवोदित सदस्यांना आपले कर्तृत्व आणि वक्तृत्व सिद्ध करण्याची पुरेशी संधी मिळालीच नाही. राष्ट्रपतींच्या अभिभाषणावरील आभारप्रस्ताव, अर्थसंकल्प आणि महत्त्वाच्या विधेयकांवरील चर्चेची सुरुवात कसलेल्या वक्त्याकडून करण्याचे भान भाजपने पाळले नाही. संसदीय पक्षाच्या साप्ताहिक बैठकांमध्ये नरेंद्र मोदी आणि अमित शहांच्या त्याच त्या उपदेशपर भाषणांची टेप ऐकणाऱ्या भाजपच्या खासदारांना सरकारच्या मदतीने स्वतःच्या मतदारसंघांतील प्रश्न सोडविणेही अवघड होऊ लागले. पहिल्या सहा-आठ अधिवेशनांमधील प्रारंभिक उत्साहानंतर २८२ खासदारांच्या भाजपमध्ये हळुहळू निरुत्साह आणि निराशेचे वातावरण पसरले. संख्याबळाने बलाढ्य असलेल्या, पण बेदिलीने पोखरत चाललेल्या भाजप-रालोआला नामोहरम करता येते याची जाणीव एकवाक्यता नसलेल्या विखुरलेल्या विरोधी पक्षांना झाली. लोकसभा आणि राज्यसभेचे कामकाज बाधित करून सर्वशक्तिमान असलेल्या मोदी सरकारचे मनसुबे उधळून लावता येते याची जाणीव झालेल्या विरोधकांनी संसदेचा राजकीय आखाडा बनवला आणि संसदेतील आपल्या संख्याबळाच्या ताकदीची साऱ्या जगाला ग्वाही देणारे मोदी सरकारही त्यात नकळत त्यात अडकले. विरोधकांना त्यांच्याच पद्धतीने उत्तर देण्याच्या नादात आपल्या उपजत सामर्थ्याचा वापर करण्याऐवजी अण्णाद्रमुक आणि तेलंगण राष्ट्र समितीच्या खासदारांचा शिखंडीसारखा वापर करण्याची वेळ मोदी सरकारवर आली. ती देखील विरोधकांचा निःपात करण्यासाठी नव्हे तर विरोधकांनी सोडलेल्या अविश्वास प्रस्तावाच्या अस्त्रापासून स्वतःचा बचाव करण्यासाठी.

गुजरातच्या निवडणुकीदरम्यान संसदेचे वेळापत्रक आपल्या सोयीनुसार ठरविणाऱ्या मोदी सरकारने कर्नाटक विधानसभेच्या निवडणुकीत संसदेतील चर्चांमधून भाजपवर चिखलफेक होऊ नये म्हणून संसदेला वेठीस धरले. लोकसभेच्या कामकाजातील व्यत्ययाची वास्तववादी दृश्ये थेट प्रक्षेपणातून जनतेपुढे जाणार नाही याची काळजी घेतली आणि अण्णाद्रमुक व तेलंगण राष्ट्र समितीला क्लीनचिट देत संसदीय अवरोधाचे खापर काँग्रेस आणि इतर पक्षांवर फोडण्यासाठी देशव्यापी उपोषणाचा फार्सही केला. कल्पकतेचा अभाव असल्यामुळे राहुल गांधींच्या काँग्रेसलाही मोदी सरकारच्या या दोषारोपांचा प्रतिवाद करता आला नाही. आम्ही संसदेत व्यत्यय आणलेला नाही हे सांगणेही काँग्रेसला जमले नाही. गेल्या अठरा वर्षांमध्ये लोकसभेत अर्थसंकल्पावर सरासरी ५३ तासांची चर्चा झाली आहे. पण यंदा अर्थ विधेयक अवघ्या १८ मिनिटांत संमत झाले. सामान्यपणे अर्थ विधेयकात कर प्रस्तावांचाच समावेश असतो. पण यंदाच्या अर्थ विधेयकात करांशी संबंध नसलेल्या १८ कायद्यांमधील दुरुस्त्याही सामील करण्यात आल्या होत्या. राज्यसभेला बगल देण्यासाठी अनेक विधेयकांना धन विधेयकाचे स्वरूप देऊन लोकसभेत संमत करून घेणाऱ्या मोदी सरकारचा उद्देश स्वाभाविकच या १८ दुरुस्त्या चर्चेविना संमत करण्याचा होता. कृषी, रेल्वे, आरोग्य, रस्ते वाहतूक, सामाजिक न्याय आणि सक्षमीकरण, युवक कल्याण या सहा मंत्रालयांच्या अनुदानाच्या मागण्यांवर सरकारच्या एकूण खर्चाच्या २८ टक्के रक्कम खर्च होणार होती. पण कुठलीही चर्चा न होता त्या मागण्या मंजूर झाल्या. सर्व मंत्रालयांच्या मिळून २६ लाख कोटी रु.च्या मागण्या होत्या. या सर्व खर्चाला चर्चेशिवाय गिलोटिनच्या माध्यमातून मंजुरी देण्यात आली. देशातील एकाही खासदाराला बोलण्याची संधी न मिळता सन २०१८-१९चा अर्थसंकल्प गोंधळ आणि गदारोळात मंजूर झाला. गेल्या अनेक वर्षांपासून सातत्याने होत असलेल्या संसदीय लोकशाहीच्या पतनात त्यामुळे आणखी एक नवा अध्याय जोडला गेला.

भारताच्या संसदीय लोकशाहीची ही अवस्था का झाली, हा राजकीय चिंता आणि चिंतनाचा विषय आहे.
